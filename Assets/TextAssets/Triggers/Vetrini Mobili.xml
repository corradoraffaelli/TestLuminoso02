<b>Vetrini Mobili per Lanterna Magica</b>
La principale caratteristica della lanterna magica era quella di proiettare immagini a <i>colori</i> e in <i>movimento</i>, già molti secoli prima che il cinema fosse inventato. Naturalmente però non si trattava ancora del movimento ottenuto grazie alla tecnica cinematografica, basata sul principio della <i>persistenza retinica</i>, poiché l’immagine proiettata sullo schermo non era affatto il frutto del rapido scorrere di fotogrammi bensì la semplice proiezione di un vetro dipinto, posto davanti all’obiettivo della lanterna. Questi vetrini erano però tutt’altro che semplici poiché spesso si trattava di autentici capolavori sia dal punto di vista artistico (erano infatti dipinti a mano) che dal punto di vista tecnologico. Il movimento dell’immagine era, infatti, ottenuto attraverso una serie di meccanismi posti nel telaio del vetrino, talvolta semplici e talvolta basati invece su ingegnosi sistemi di carrucole e ruote dentate. Questi ingranaggi meccanici venivano azionati dall’artista durante gli spettacoli e consentivano di modificare l’immagine proiettata nei modi più diversi, ottenendo animazioni ed illusioni anche molto complesse.