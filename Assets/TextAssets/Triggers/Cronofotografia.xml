<b>Cronofotografia</b>
Nel 1880 nasce la fotografia <i>istantanea</i> grazie alla quale, per la prima volta, fu possibile vedere anche ciò che prima era impossibile vedere. L’uomo acquisì la capacità di frazionare e fissare il tempo nei suoi istanti, per la prima volta la fotografia consentì di vedere una realtà sconosciuta, finalmente percepibile dall’occhio umano. La percezione del tempo cambiò radicalmente, divenendo una realtà che si può sezionare, punto per punto, e scomporre in una sequenza di attimi fuggenti: singole immagini con una loro ordinata e progressiva sequenza temporale. Fu questa l’idea alla base dei primi esperimenti di <i>cronofotografia</i>.
Proprio a questi anni risale la celebre scommessa tra un finanziere americano e il senatore Leland Stanford, ex governatore della California e allevatore di cavalli: argomento del contendere fu l’ipotesi, sostenuta dal fisiologo francese Etienne-Jules Marey, che il cavallo presenti, in un preciso momento della sua cavalcata, tutte le zampe sollevate e, per un istante, riposi su una sola delle zampe anteriori. Proprio tale scommessa sarebbe la ragione per la quale Stanford chiese al fotografo Edward Muybridge di eseguire una serie di riprese fotografiche di cavalli al galoppo. A tale scopo nel 1878 Muybridge avvia, a Palo Alto, una vasta indagine fotografica sulla locomozione animale predisponendo una speciale batteria di dodici apparecchi, collocati l’uno dopo l’altro, i cui otturatori elettrici erano attivati dal passaggio del cavallo. Il complicato sistema ebbe successo e permise di fissare fotograficamente, in dodici fasi successive, l’intera sequenza di un cavallo in movimento. La serie di immagini fece rapidamente il giro del mondo e inaugurò la duratura collaborazione tra Stanford e Muybridge nello studio approfondito del movimento degli animali e dell’uomo.
