<b>Vedute Ottiche</b>
Erano un particolare tipo di incisioni realizzate per essere osservate mediante un visore dotato di uno specchio e di una lente biconvessa. I soggetti rappresentati erano soprattutto vedute di città o scenografie architettoniche dai marcati effetti prospettici. Grazie alla lente e alla particolare prospettiva utilizzata era possibile ottenere un’immagine panoramica.
In seguito si diffuse un nuovo tipo di vedute ottiche che se illuminate alternativamente da davanti o da dietro permettevano di ottenere vari effetti visivi, simulando così il passaggio dal giorno alla notte. L’illuminazione posteriore consentiva alla luce di filtrare attraverso ad una serie di punzonature, trafori e ritagli effettuati direttamente sull’immagine e poi coperti con carta colorata simulando così le luci della città, oppure, attraverso delle trasparenze, si potevano ottenere cambiamenti suggestivi, facendo apparire immagini prima nascoste.