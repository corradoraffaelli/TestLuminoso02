<b>Il Grande Robertson: la Fantasmagoria nell’Illuminismo</b>
Paradossalmente il trionfale successo di Robertson e delle sue fantasmagorie avvenne proprio durante l’illuminismo, il periodo storico che più di ogni altro celebrò i lumi della ragione contrapposti all’ignoranza, la credulità e il pregiudizio. Le fantasmagorie di Robertson nacquero, infatti, proprio dal bisogno di soddisfare quelle esigenze, negate e censurate dalla mentalità prevalente del tempo, che aveva paradossalmente indotto ad un rinnovato interesse verso il sovrannaturale, l’occulto e le sue manifestazioni. Tale tendenza sembrò radicalizzarsi soprattutto dopo gli orrori della rivoluzione francese, quasi vi fosse il bisogno di esorcizzare in qualche modo le tragiche esperienze del passato e Robertson, abile imprenditore, ebbe il merito di saper cogliere appieno il nuovo clima sociale, sfruttandone abilmente le richieste.
Il <i>20 gennaio 1798</i>, a cinque anni esatti dalla pubblica esecuzione di Luigi XVI e a quattro dalla morte di Charlotte Corday, Danton e Roberspierre, Robertson presenta a Parigi il suo primo spettacolo di fantasmagoria. Si trattò di una messa in scena assai curata nella quale il pubblico, avvolto nella più completa oscurità e dai rumori artificiali di pioggia e tuoni, poté ammirare davanti ai propri occhi l’incredibile apparizione degli spiriti di personaggi illustri come Marat e delle più celebri vittime dei massacri rivoluzionari. Lo spettacolo ebbe un successo clamoroso, a tal punto che la stampa dell’epoca lo definì uno spettacolo irripetibile. Naturalmente però, tutt’altro che "irripetibile", lo spettacolo venne riproposto innumerevoli volte nei tre mesi successivi, suscitando un clamore così straordinario da spingere addirittura la polizia ad intervenire, interrompendo le rappresentazioni con un’ordinanza volta ad evitare l’eventuale apparizione del defunto re Luigi. Ben presto però Robertson ripropose le sue fantasmagorie nei luoghi più diversi, tenendo numerosi spettacoli che in breve tempo lo resero il più grande <i>fantasmagore</i> della storia.