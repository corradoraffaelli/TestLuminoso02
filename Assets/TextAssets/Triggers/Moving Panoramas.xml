<b>Moving Panoramas</b>
Lo strepitoso successo del panorama determinò all’inizio del XIX secolo la messa a punto di altri spettacoli, conosciuti con il termine di <i>moving panoramas</i>, che si basavano sulla messa in scena non statica ma dinamica di una serie di immagini pittoriche. A differenza del panorama, infatti, non si esibiva un’immagine fissa ma una <i>sequenza</i> di vedute che simulavano il susseguirsi di differenti paesaggi, così come potevano apparire ai passeggeri dal finestrino di una carrozza o da un battello. In questo modo lo spettatore aveva l’illusione di compiere un viaggio. Per ottenere questo risultato le vedute erano dipinte su un’unica banda di tela che era fatta scorrere intorno a due rulli collocati alle estremità del proscenio che inquadrava le immagini.
