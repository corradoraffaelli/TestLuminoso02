<b>Panorama</b>
Questo termine, ormai di uso comune, è nato nel 1787 per denominare una particolare tecnica pittorica ideata dal pittore irlandese Robert Barker. Specializzatosi nella realizzazione di paesaggi, Barker creò un’immensa veduta dipinta su una superficie, estesa a 360°, appositamente studiata per essere osservata da un punto idealmente equiparabile a quello panoramico scelto dal pittore e, per assicurare l’effetto d’illusione, la tela così realizzata doveva essere allestita in un edificio appositamente progettato: una rotonda per panorama con al centro una piattaforma sopraelevata alla quale si accedeva mediante una scala; la piattaforma era inoltre racchiusa da una balaustra che garantiva la giusta distanza di visione. Lo spettatore era così circondato dall’immagine e poteva osservarla tutt’intorno a se, provando l’illusione di osservare un paesaggio reale, come se avesse viaggiato.
Lo scopo del panorama era proprio quello di realizzare un’immagine il più possibile coincidente con la realtà, infatti, giunto nel luogo da ritrarre, il pittore doveva fissare la sua posizione di partenza e disegnare nel modo più corretto e coerente possibile tutti gli oggetti che gli apparivano alla vista, mentre girava su se stesso; il disegno così realizzato terminava nel punto da cui si era partiti. Lo spettacolo così realizzato divenne talmente popolare da entrare addirittura nel nostro vocabolario.
