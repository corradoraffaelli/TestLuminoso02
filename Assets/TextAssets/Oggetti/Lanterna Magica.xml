<b>Lanterna Magica</b>
Antenata del moderno proiettore cinematografico, la lanterna magica è un apparecchio dotato di un sistema ottico e di una fonte di luce che proietta, ingrandite su uno schermo o su una parete bianca, immagini raffigurate su vetro.
Il sistema ottico prevede un riflettore, un condensatore e un obiettivo: il riflettore, uno specchio concavo posizionato dietro la fonte di luce, raccoglieva i raggi luminosi e li direzionava verso il condensatore, un sistema di lenti che aveva la funzione di convergere i raggi sull’immagine dipinta e rinviarli all’obiettivo che infine proiettava l’immagine ingrandita sullo schermo.
Il riflettore, la sorgente luminosa e il condensatore erano collocati all’interno della macchina, una semplice scatola con un camino per la fuoriuscita del fumo prodotto dalla fonte di luce; l’obiettivo era invece collocato all’esterno, sulla parte anteriore della lanterna e consentiva l’inserimento di lastre di vetro dipinte.
Nata nel Seicento barocco, la lanterna magica si diffuse in brevissimo tempo in ambiti e paesi diversi connotandosi come una macchina da spettacolo al momento stesso della sua comparsa. Pur nascendo come dispositivo fondato su precise leggi scientifiche, la nuova invenzione finì ben presto per apparire magica e sovrannaturale agli occhi del popolo, poiché capace di suscitare stupore, meraviglia ed emozioni profonde negli spettatori, soprattutto i meno istruiti. Per la prima volta era possibile osservare immagini a colori e in movimento che comparivano dal nulla con un effetto prodigioso, a tal punto che spesso il pubblico aveva la sensazione di poter “toccare con mano” quelle immagini favolose. Immagini che potevano apparire addirittura miracolose per gli spettatori che le osservavano senza capire il meccanismo. Non dimentichiamo che all’epoca nessuno aveva mai assistito prima ad uno spettacolo simile poiché nessuna forma di rappresentazione preesistente (come quadri, statue e affreschi) era in grado di simulare la vita e il suo movimento.
Nel corso dei secoli la lanterna venne utilizzata nei modi più diversi, non soltanto come strumento spettacolare ma anche come efficace strumento educativo. Nel ‘600, ad esempio, il padre gesuita Kircher sfruttò le qualità prodigiose della lanterna magica finalizzandole all’educazione e cristianizzazione degli spettatori adoperandola come efficace strumento di evangelizzazione comprensibile a tutti, con una forza di persuasione e una potenza visiva senza precedenti. Nell’800 venne inoltre utilizzata anche in ambito scientifico e come efficace strumento per divertire istruendo e istruire divertendo. Sfruttando, ad esempio, la sua capacità di ingrandire le immagini al punto di proiettare una mosca grande come un elefante, la lanterna magica venne trasformata in un vero e proprio microscopio.
