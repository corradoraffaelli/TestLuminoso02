<b>Taumatropio</b>
Probabilmente inventato dal medico inglese John Ayrton Paris nel 1825, il <i>taumatropio</i> è il primo dispositivo costruito sul principio della <i>persistenza retinica delle immagini</i>. Come spiega egli stesso “<i>questo giocattolo filosofico si fonda sul noto principio ottico secondo cui l’impressione, fissata sulla retina, dura per un breve intervallo, anche dopo che l’oggetto che l’ha prodotta è scomparso. Durante la rapida rotazione del cartoncino, le figure rappresentate su ciascun lato sono presentate a una tale velocità da apparire entrambe nel medesimo istante e creare così un effetto magico e sorprendente</i>”. I soggetti così rappresentati erano i più diversi, uno degli esempi più celebri è però un cartoncino che rappresenta da un lato un uccello e dall’altro una gabbia e finisce per mostrare l’uccello in gabbia.
