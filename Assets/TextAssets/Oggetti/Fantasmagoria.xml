<b>Fantasmagoria</b>
La fantasmagoria fu un nuovo tipo di spettacolo basato sulla lanterna magica che si diffuse in Europa dalla fine del ‘700. Partendo dalla grande fama magica ed esoterica della lanterna e portandola alle estreme conseguenze, la fantasmagoria era fondata sull’apparizione e inaspettato ingrandimento di figure spaventose, come scheletri e fantasmi, proiettate nell’oscurità tra suoni inquietanti, in un’atmosfera fortemente suggestiva. Le proiezioni avvenivano generalmente su uno schermo traslucido che permetteva al fantasmagorista di posizionarsi dietro lo schermo, celato allo sguardo del suo pubblico, al fine di sorprenderlo ulteriormente con l’improvvisa apparizione “dal nulla” di spiriti e fantasmi. Apparizioni inaspettate che si avvicendavano l’un l’altra in rapida sequenza, creando un’atmosfera di evanescenza diffusa e di irrealtà.
L’apparecchio utilizzato per questi spettacoli si chiamava <i>fantascopio</i> e si trattava di una lanterna magica più evoluta che si distingueva innanzitutto per le sue maggiori dimensioni. Il corpo in legno del fantascopio appoggiava su quattro gambe dotate di ruote che, scorrendo su rotaie, consentivano al fantascopio di avvicinarsi e allontanarsi dallo schermo durante la proiezione, ricreando così il principale effetto fantasmagorico: l’ingrandimento e rimpicciolimento delle immagini. Al fine di proiettare immagini sempre nitide fu sviluppato un apposito sistema ottico che permetteva la messa a fuoco automatica delle lenti grazie ad un meccanismo direttamente collegato ad una delle ruote dell’apparecchio. Altra grande particolarità era la possibilità di proiettare non solo i classici vetrini per lanterna magica ma anche corpi opachi come marionette, quadri e stampe il cui effetto “realistico” era chiaramente di forte impatto sul pubblico, soprattutto considerando la tematica sovrannaturale. Era inoltre comune circondare il pubblico con vari fantascopi nascosti, così da far apparire mostri e spiriti anche nei luoghi più inaspettati, sfruttando ad esempio muri o fumo, creando effetti visivi di grande suggestione.
Il primo spettacolo di fantasmagoria venne realizzato da Paul Philidor a Parigi nel 1792 ma il vero successo arrivò pochi anni dopo grazie agli spettacoli di Robertson, il fantasmagorista per definizione, colui che sarà tramandato nel tempo come vero, grande protagonista dell’arte della fantasmagoria. Da allora la popolarità della fantasmagoria non fece che crescere divenendo in breve tempo uno degli spettacoli più diffusi nell’Ottocento, perdurando addirittura fino ai primi anni del Cinema Muto. Un successo che si potrebbe definire “<i>fantasmagorico</i>”.