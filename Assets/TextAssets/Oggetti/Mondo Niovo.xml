<b>Mondo Niovo</b>
Diffuso dal Settecento e fino alla seconda metà dell’800, il <i>mondo niovo</i> era uno spettacolo estremamente popolare, una delle tante meraviglie proposte nelle piazze. Si trattava di un particolare tipo di <i>scatola ottica</i> che consentiva al pubblico di sbirciare al suo interno delle vedute ottiche appositamente realizzate.
Il sistema ottico del mondo niovo era composto da una o più lenti biconvesse posizionate nella parte frontale, come delle piccole finestre o oblò dal quale il pubblico poteva osservare il misterioso interno. La veduta ottica veniva dunque posta di fronte alla lente e poteva essere illuminata alternativamente sia frontalmente che posteriormente, grazie all’apertura di appositi pannelli, mostrando così la medesima immagine nelle due versioni, diurna e notturna. Al centro della macchina vi era una sorta di magazzino porta-vedute dotato di un sistema di cordicelle che consentiva all’imbonitore di abbassare le vedute, una dopo l’altra, dietro le lenti. I soggetti rappresentati erano i più disparati e spesso si trattava di vedute di città e paesaggi lontani, dai marcati effetti prospettici. Guardando dentro un mondo niovo era così possibile osservare luoghi e tempi lontani o girare il mondo senza fatica. Lo sguardo dello spettatore era subito catturato da queste incredibili scatolette che racchiudevano al proprio interno paesaggi sconfinati, un vero <i>mondo in scatola</i>.