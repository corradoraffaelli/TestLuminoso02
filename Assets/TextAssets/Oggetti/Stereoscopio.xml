<b>Stereoscopio</b>
Le moderne tecnologie del cinema 3D e della realtà virtuale hanno un antenato comune: lo <i>stereoscopio</i>.
Si trattava di un visore che consentiva di percepire due immagini piane come un’unica immagine tridimensionale. Esso si fonda sul medesimo principio utilizzato dalle odierne tecnologie, la <i>visione binoculare</i>: ciascun occhio, trovandosi ad una certa distanza l’uno dall’altro, vede la realtà con una prospettiva leggermente diversa; è poi il cervello a sovrapporre le immagini bidimensionali permettendo di percepire un’unica rappresentazione tridimensionale.
Fondando le proprie ricerche su quanto già noto ed indagato, tra gli altri, da Euclide (ca. 365 a.C. – ca. 275 a.C.), Leonardo Da Vinci e Giovan Battista Della Porta, il fisico inglese Charles Wheatstone costruì il primo modello di stereoscopio nei primi decenni dell’Ottocento, presentandolo ufficialmente nel 1838 alla prestigiosa Royal Society. Si trattava però di un modello piuttosto complesso e scomodo da usare che venne ben presto soppiantato e reso popolare al grande pubblico da David Brewster che nel 1849 ne realizza una versione molto più semplice e maneggevole. Il nuovo visore presentava due lenti inserite all’interno di una scatola in legno dotata di uno sportello per l’immissione della luce e di una fessura per l’inserimento dei due disegni stereoscopici; due pomelli, collocati in prossimità delle lenti, permettevano all’osservatore di avvicinare o allontanare gli oculari fino ad ottenere la sovrapposizione delle due singole immagini. In breve tempo le immagini disegnate furono sostituite con fotografie realizzate con speciali macchine fotografiche a doppio obiettivo, in gradi di impressionare la medesima fotografia da due punti di vista leggermente diversi. Era così nata la fotografia stereoscopica in cui le già strabilianti caratteristiche mimetiche della fotografia risultavano amplificate dall’effetto tridimensionale. In vendita già dal 1851, lo stereoscopio ebbe un successo immediato e travolgente al punto che verso il 1880 la fotografia stereoscopica si diffuse anche in ambito amatoriale e le vedute di città saranno presto affiancate da immagini 3D di momenti di vita privata.
Da allora l’interesse del 3D nel grande pubblico non si è mai del tutto sopito, tornando prepotentemente alla ribalta ogni tot di anni, come dimostra la recente riscoperta del 3D.
