<b>Fotografia</b>
Nei primi decenni dell’Ottocento i risultati raggiunti in ambito ottico e chimico conducono alla nascita della <i>fotografia</i>, un procedimento che consente di riprodurre in modo stabile l’immagine riflessa sulla parete di una camera oscura. All’interno di questa era inserito un foglio di carta, oppure una lastra di stagno, rame o vetro, ricoperto da sostanze fotosensibili (sali d’argento, sali di ferro ecc.) che aveva la caratteristica di annerire se esposto alla luce; per rendere poi inerte l’immagine impressionata, si doveva applicare un trattamento chimico che consenta di eliminare i sali non alterati dalla luce e impedire in tal modo che la fotografia ottenuta annerisse completamente.
Sebbene le proprietà dei sali d’argento fossero conosciute fin dal Medioevo è solo nel 1816 che il francese Joseph-Nicéphore Niépce riesce a sperimentare con successo i primi tentativi  che lo condussero poi, nel 1822, allo sviluppo di una tecnica fotografica denominata <i>eliografia</i>. Grazie alla nuova tecnica abbinata all’ausilio di una camera oscura, Niépce riuscì a riprendere immagini dal vero, note come <i>punti di vista</i>. Proprio a questi esperimenti risale la più antica fotografia conosciuta, un’eliografia del <i>1 gennaio 1826</i>. Purtroppo i tempi di esposizione furono talmente elevati che le ombre ritratte nella foto appaiono come fasci oscuri, dovuti al movimento del sole durante la ripresa che richiese, infatti, ben otto ore. Da allora la storia della fotografia fu caratterizzata da un continuo susseguirsi di nuovi personaggi e tecniche fotografiche che puntarono alla progressiva risoluzione dei due problemi principali: il tempo di esposizione e la replicabilità delle foto.
