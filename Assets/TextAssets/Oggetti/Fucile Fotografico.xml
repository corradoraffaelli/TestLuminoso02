<b>Fucile Fotografico</b>
Il <i>fucile fotografico</i> è il primo apparecchio costruito dal fisiologo francese Etienne-Jules Marey per ottenere fotografie in sequenza delle differenti fasi di un soggetto in movimento. L’apparecchio, messo a punto nel 1882, si presentava come un vero e proprio fucile: l’obiettivo era, infatti, inserito nella canna mentre nel calcio, all’interno di una culatta cilindrica, era collocato un meccanismo a orologeria che metteva in moto lo strumento quando si azionava il grilletto. Dietro l’otturatore era inserito un altro disco, con dodici aperture, sul quale si trovava una lastra negativa dalla forma circolare o ottagonale; una camma permetteva al disco di ruotare con un movimento regolare e intermittente affinché la lastra potesse bloccarsi davanti all’obiettivo ed essere quindi impressionata. Il fucile era così in grado di effettuare dodici fotografie al secondo e per mettere a fuoco il soggetto era sufficiente accorciare o allungare la canna.
Il termine inglese <i>to shoot</i> (= sparare) utilizzato ancora oggi in campo cinematografico durante le riprese è probabilmente derivato proprio dal fucile di Marey.
