<b>Camera Oscura</b>
Il principio ottico della camera oscura è molto semplice: un fascio di luce entra attraverso un piccolo foro in una stanza buia e proietta sulla parete opposta l’immagine <i>capovolta</i> della realtà esterna. Conosciuto fin dall’antichità, questo principio semplificò enormemente la riproduzione visiva della realtà. Difatti nel Seicento fu creato un modello portatile di camera oscura definita <i>reflex</i>, a causa del principio di funzionamento che prevedeva l’utilizzo di uno specchio inclinato che <i>rifletteva</i> l’immagine su una superficie di vetro sulla quale era possibile disegnare. Naturalmente l’utilizzo di questo strumento divenne ben presto una consuetudine nella pratica pittorica poiché consentiva all’artista di disegnare la realtà così come appariva sul vetro e in seguito rappresentò un fondamentale riferimento per tutti gli apparecchi fotografici.
