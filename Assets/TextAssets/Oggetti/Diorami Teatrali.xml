<b>Diorami Teatrali</b>
Contrariamente al <i>mondo niovo</i>, destinato principalmente ad un pubblico popolare, queste scatole ottiche erano per lo più destinate alla ricca aristocrazia settecentesca.
Realizzate nelle forme e decorazioni più disparate, arredavano spesso i salotti e consentivano di osservare al loro interno delle immagini fortemente prospettiche, quasi tridimensionali. Riprendendo in miniatura le strutture delle quinte teatrali, queste scatole erano formate da diversi telai sovrapposti su cui erano posizionati i differenti elementi del diorama, generalmente composti da sei o otto elementi: un boccascena, quattro o cinque elementi intermedi e uno o due fondali intercambiabili. Osservati attraverso una o più lenti e uno specchio inclinato a 45° i differenti elementi si sovrapponevano trasformandosi in un’unica immagine, caratterizzata da un’iperaccentuazione prospettica. I temi proposti erano caratterizzati da un’iconografia che rimandava ai destinatari di questo tipo di spettacolo, la raffinata e colta aristocrazia settecentesca. Si trattava dunque di rappresentazioni dei giochi e dei divertimenti della nobiltà come banchetti, balli e feste cavalleresche.